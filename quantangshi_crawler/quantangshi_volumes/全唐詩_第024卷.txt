全唐詩 第24卷
==================================================

1. 雜曲歌辭：秦女休行
   作者: 李白
   內容:
西門秦氏女，秀色如瓊花。手揮白楊刀，清晝殺仇家。
羅袖灑赤血，英聲淩紫霞。直上西山去，關吏相邀遮。
婿為燕國王，身被詔獄加。犯刑若履虎，不畏落爪牙。
素頸未及斷，摧眉伏泥沙。金雞忽放赦，大辟得寬賒。
何慚聶政姊，萬古共驚嗟。
------------------------------

2. 雜曲歌辭：出門行
   作者: 元稹
   內容:
兄弟同出門，同行不同志。淒淒分岐路，各各營所為。
兄上荊山巔，翻石辨虹氣。弟沉滄海底，偷珠待龍睡。
出門不數年，同歸亦同遂。俱用私所珍，升沉自茲異。
獻珠龍王宮，值龍覓珠次。但喜複得珠，不求珠所自。
酬客雙龍女，授客六龍轡。遣充行雨神，雨澤隨客意。
雩夏鐘鼓繁，禜秋玉帛積。彩色畫廊廟，奴僮被珠翠。
驥騄千萬雙，鴛鴦七十二。言者禾稼枯，無人敢輕議。
其兄因獻璞，再刖不履地。門戶親戚疏，匡床妻妾棄。
銘心有所待，視足無所愧。持璞自枕頭，淚痕雙血漬。
一朝龍醒寤，本問偷珠事。因知行雨偏，妻子五刑備。
仁兄捧屍哭，勢友掉頭諱。喪車黔首葬，吊客青蠅至。
楚有望氣人，王前忽長跪。賀王得貴寶，不遠王所蒞。
求之果如言，剖則浮雲膩。白珩無顏色，垂棘有瑕累。
在楚列地封，入趙連城貴。秦遣李斯書，書為傳國瑞。
秦亡漢魏傳，傳者得神器。卞和名永永，與寶不相墜。
勸爾出門行，行難莫行易。易得還易失，難同亦難離。
善賈識貪廉，良田無稙稚。磨劍莫磨錐，磨錐成小利。
------------------------------

3. 雜曲歌辭：出自薊北門行
   作者: 李白
   內容:
虜陣橫北荒，胡星曜精芒。羽書速驚電，烽火晝連光。
虎竹救邊急，戎車森已行。明主不安席，按劍心飛揚。
推轂出猛將，連旗登戰場。兵威沖絕漠，殺氣淩穹蒼。
列卒赤山下，開營紫塞傍。途冬沙風緊，旌旗颯凋傷。
畫角悲海月，征衣卷天霜。揮刃斬樓蘭，彎弓射賢王。
單于一平蕩，種落自奔亡。收功報天子，行歌歸咸陽。
------------------------------

4. 雜曲歌辭：薊門行五首
   作者: 高適
   內容:
邊城十一月，雨雪亂霏霏。元戎號令嚴，人馬亦輕肥。
羌胡無盡日，征戰幾人歸。
幽州多騎射，結髮重橫行。一朝事將軍，出入有聲名。
紛紛獵秋草，相向角弓鳴。
薊門逢古老，獨立思氛氳。一身既零丁，頭鬢白紛紛。
勳庸今已矣，不識霍將軍。
茫茫長城外，日沒更煙塵。胡騎雖憑陵，漢兵不顧身。
古樹滿空塞，黃雲愁殺人。
漢家能用武，開拓窮異域。戍卒厭糠核，降胡飽衣食。
開亭試一望，吾欲涕沾臆。
------------------------------

5. 雜曲歌辭：薊門行
   作者: 李希仲
   內容:
旄頭有精芒，胡騎獵秋草。羽檄南渡河，邊庭用兵早。
漢家愛征戰，宿將今已老。辛苦羽林兒，從戎榆關道。
一身救邊速，烽火連薊門。前軍鳥飛斷，格鬥塵沙昏。
寒日鼓聲急，單于夜火奔。當須徇忠義，身死報國恩。
------------------------------

6. 雜曲歌辭：君子有所思行
   作者: 李白
   內容:
紫閣連終南，青冥天倪色。憑崖望咸陽，宮闕羅北極。
萬井驚畫出，九衢如弦直。渭水清銀河，橫天流不息。
朝野盛文物，衣冠何翕赩。廄馬散連山，軍容威絕域。
伊皋運元化，衛霍輸筋力。歌鐘樂未休，榮去老還逼。
圓光過滿缺，太陽移中昃。不散東海金，何爭西輝匿。
無作牛山悲，惻愴淚沾臆。
------------------------------

7. 雜曲歌辭：君子有所思行
   作者: 貫休
   內容:
我愛正考甫，思賢作商頌。我愛揚子雲，理亂皆如鳳。
安得龍猛筆，點石為黃金。散問酷吏家，使無貪殘心。
------------------------------

8. 雜曲歌辭：傷歌行
   作者: 張籍
   內容:
高堂舞榭鎖管弦，美人遙望西南天。
------------------------------

9. 雜曲歌辭：傷歌行
   作者: 孟郊
   內容:
眾毒蔓貞松，一枝難久榮。豈知黃庭客，仙骨生不成。
春色舍芳蕙，秋風繞枯莖。彈琴不成曲，始覺知音傾。
館月改舊照，吊賓寫餘情。還舟空江上，波浪送銘旌。
------------------------------

10. 雜曲歌辭：悲歌
   作者: 李白
   內容:
悲來乎，悲來乎，主人有酒且莫斟，聽我一曲悲來吟。
悲來乎，悲來乎，天雖長，地雖久，金玉滿堂應不守。
悲來乎，悲來乎，秦家李斯早追悔，虛名撥向身之外。
還須黑頭取方伯，莫謾白首為儒生。
------------------------------

11. 雜曲歌辭：悲哉行
   作者: 孟雲卿
   內容:
孤兒去慈親，遠客喪主人。莫吟苦辛曲，誰忍聞可聞。
可聞不可說，去去無期別。行人念前程，不待參辰沒。
朝亦常苦饑，暮亦常苦饑。飄飄萬餘裏，貧賤多是非。
少年莫遠遊，遠遊多不歸。
------------------------------

12. 雜曲歌辭：悲哉行
   作者: 白居易
   內容:
悲哉為儒者，力學不能疲。讀書眼欲暗，秉筆手生胝。
十上方一第，成名常苦遲。縱有宦達者，兩鬢已成絲。
可憐少壯日，適在窮賤時。丈夫老且病，焉用富貴為。
沉沉朱門宅，中有乳臭兒。狀貌如婦人，光明膏粱肌。
手不把書卷，身不擐戎衣。二十襲封爵，門承勳戚資。
春來日日出，服禦何輕肥。朝從博徒飲，暮有倡樓期。
評封還酒債，堆金選蛾眉。聲色狗馬外，其餘一無知。
山苗與澗松，地勢隨高卑。古來無奈何，非君獨傷悲。
------------------------------

13. 雜曲歌辭：悲哉行
   作者: 鮑溶
   內容:
促促晨複昏，死生同一源。貴年不懼老，賤老傷久存。
朗朗哭前歌，絳旌引幽魂。來為千金子，去臥百草根。
黃土塞生路，悲風送回轅。金鞍舊良馬，四顧不出門。
生結千歲念，榮及百代孫。黃金買性命，白刃仇一言。
寧知北山上，松柏侵田園。
------------------------------

14. 雜曲歌辭：妾薄命
   作者: 崔國輔
   內容:
雖入秦帝宮，不上秦帝床。夜夜玉窗裏，與他卷羅裳。
------------------------------

15. 雜曲歌辭：妾薄命
   作者: 武平一
   內容:
有女妖且麗，裴回湘水湄。水湄蘭杜芳，采之將寄誰。
瓠犀發皓齒，雙蛾嚬翠眉。紅臉如開蓮，素膚若凝脂。
綽約多逸態，輕盈不自持。常矜絕代色，複恃傾城姿。
子夫前入侍，飛燕複當時。正悅掌中舞，寧哀團扇詩。
洛川昔雲遇，高唐今尚違。幽閣禽雀噪，閑階草露滋。
流景一何速，年華不可追。解佩安所贈，怨咽空自悲。
------------------------------

16. 雜曲歌辭：妾薄命
   作者: 李百藥
   內容:
團扇秋風起，長門夜月明。羞聞拊背入，恨說舞腰輕。
太常應已醉，劉君恒帶酲。橫陳每虛設，吉夢竟何成。
------------------------------

17. 雜曲歌辭：妾薄命
   作者: 杜審言
   內容:
草綠長門閉，苔青永巷幽。寵移新愛奪，泣下故情留。
啼鳥驚殘夢，飛花攪獨愁。自憐春色罷，團扇複迎秋。
------------------------------

18. 雜曲歌辭：妾薄命
   作者: 李白
   內容:
漢帝重阿嬌，貯之黃金屋。咳唾落九天，隨風生珠玉。
寵極愛還歇，妒深情卻疏。長門一步地，不肯暫回車。
雨落不上天，水覆難再收。君情與妾意，各自東西流。
昔日芙蓉花，今成斷根草。以色事他人，能得幾時好。
------------------------------

19. 雜曲歌辭：妾薄命
   作者: 孟郊
   內容:
不惜十指弦，為君千萬彈。常恐新聲至，坐使故聲殘。
棄置今日悲，即是昨日歡。將新變故易，持故為新難。
青山有蘼蕪，淚葉長不幹。空令後代人，采掇幽思攢。
------------------------------

20. 雜曲歌辭：妾薄命三首
   作者: 李端
   內容:
憶妾初嫁君，花鬟如綠雲。回燈入綺帳，對面脫羅裙。
折步教人學，偷香與客熏。容顏南國重，名字北方聞。
一從失恩意，轉覺身憔悴。對鏡不梳頭，倚窗空落淚。
忍懷賤妾平生曲，獨上襄陽舊酒樓。
自從君棄妾，憔悴不羞人。惟餘壞粉淚，未免映衫勻。
------------------------------

21. 雜曲歌辭：妾薄命
   作者: 盧綸
   內容:
妾年初二八，兩度嫁狂夫。薄命今猶在，堅貞掃地無。
------------------------------

22. 雜曲歌辭：妾薄命
   作者: 盧弼
   內容:
閑憑玉欄思舊事，幾回春暮泣殘紅。
------------------------------

23. 雜曲歌辭：妾薄命
   作者: 胡曾
   內容:
龍騎不巡時漸久，長門長掩綠苔文。
------------------------------

24. 雜曲歌辭：妾薄命
   作者: 王貞白
   內容:
薄命頭欲白，頻年嫁不成。秦娥未十五，昨夜事公卿。
豈有機杼力，空傳歌舞名。妾專修婦德，媒氏卻相輕。
------------------------------

25. 雜曲歌辭：羽林行
   作者: 孟郊
   內容:
朔雪寒斷指，朔風勁裂冰。胡中射雕者，此日猶不能。
翩翩羽林兒，錦臂飛蒼鷹。揮鞭決白馬，走出黃河淩。
------------------------------

26. 雜曲歌辭：羽林行
   作者: 鮑溶
   內容:
朝出羽林宮，入參雲台議。獨請萬里行，不奏和親事。
君王重年少，深納開邊利。寶馬雕玉鞍，一朝從萬騎。
煌煌都門外，祖帳光七貴。歌鐘樂行軍，雲物慘別地。
簫笳整部曲，幢蓋動郊次。臨風親戚懷，滿袖兒女淚。
行行複何贈，長劍報恩字。
------------------------------

27. 雜曲歌辭：白馬篇
   作者: 李白
   內容:
龍馬花雪毛，金鞍五陵豪。秋霜切玉劍，落日明珠袍。
鬥雞事萬乘，軒蓋一何高。弓摧宜山虎，手接泰山猱。
酒後競風彩，三杯弄寶刀。殺人如翦草，劇孟同遊遨。
發憤去函谷，從軍向臨洮。叱吒萬戰場，匈奴盡波濤。
歸來使酒氣，未肯拜蕭曹。羞入原憲室，荒徑隱蓬蒿。
------------------------------

28. 雜曲歌辭：北風行
   作者: 李白
   內容:
箭空在，人今戰死不復回。不忍見此物，焚之已成灰。
黃河捧土尚可塞，北風雨雪恨難裁。
------------------------------

29. 雜曲歌辭：苦熱行
   作者: 王維
   內容:
赤日滿天地，火雲成山嶽。草木盡焦卷，川澤皆竭涸。
輕紈覺衣重，密樹苦陰薄。莞簟不可近，絺綌再三濯。
思出宇宙外，曠然在寥廓。長風萬里來，江海蕩煩濁。
卻顧身為患，始知心未覺。忽入甘露門，宛然清涼樂。
------------------------------

30. 雜曲歌辭：苦熱行
   作者: 王轂
   內容:
何當一夕金風發，為我掃卻天下熱。
------------------------------

31. 雜曲歌辭：苦熱行
   作者: 皎然
   內容:
六月金數伏，茲辰日在庚。炎曦曝肌膚，毒霧昏簷楹。
安得奮翅翮，超遙出雲征。不知天地心，如何匠生成。
火德燒百卉，瑤草不及榮。省客當此時，忽貽懷中瓊。
捧玩煩袂滌，嘯歌美風生。遲君佐元氣，調使四序平。
中令霜不襖，火餘氣常貞。江南詩騷客，休吟苦熱行。
------------------------------

32. 雜曲歌辭：苦熱行
   作者: 齊己
   內容:
何當一雨蘇我苗，為君擊壤歌帝堯。
------------------------------

33. 雜曲歌辭：太行苦熱行
   作者: 劉長卿
   內容:
迢迢太行路，自古稱險惡。千騎儼欲前，群峰望如削。
火雲從中起，仰視飛鳥落。汗馬臥高原，危旌倚長薄。
清風何不至，赤日方煎爍。石露山木焦，鱗窮水泉涸。
九重今旰食，萬里傳明略。諸將候軒車，元兇愁鼎鑊。
何勞短兵接，自有長纓縛。通越事豈難，渡瀘功未博。
朝辭羊腸阪，夕望貝丘郭。漳水斜繞營，常山遙入幕。
永懷姑蘇下，因寄建安作。白雪和誠難，滄波意空托。
陳琳書記好，王粲從軍樂。早晚歸漢庭，隨君上麟閣。
------------------------------

34. 雜曲歌辭：太行苦熱行
   作者: 獨孤及
   內容:
駟馬上太行，修途亙遼碣。王程無留駕，日昃未遑歇。
請問此何時，恢台朱明月。長蛇稽天討，上將方北伐。
明主命使臣，皇華得時傑。已忘羊腸險，豈憚溫風入。
搖策汗滂沱，登崖思紆結。炎雲如煙火，溪穀將恐竭。
晝景赩可畏，涼飆何由發。山長飛鳥墮，目極行車絕。
趙魏方俶擾，安危俟明哲。歸路豈不懷，飲冰有苦節。
會同傳檄至，疑議立談決。況有阮元瑜，翩翩秉書劄。
起予歌赤阪，永好逾白雪。維念剖竹人，無因執羈絏。
------------------------------

35. 雜曲歌辭：春日行
   作者: 李白
   內容:
三十六帝欲相迎，仙人飄翩下雲輧。帝不去，留鎬京。
------------------------------

36. 雜曲歌辭：朗月行
   作者: 李白
   內容:
小時不識月，呼作白玉盤。又疑瑤台鏡，飛在青雲端。
仙人垂兩足，桂樹作團團。白兔搗藥成，問言與誰餐。
蟾蜍蝕圜影，天明夜已殘。羿昔落九烏，天人清且安。
陰精此淪惑，去去不足觀。憂來其如何，惻愴摧心肝。
------------------------------

37. 雜曲歌辭：前有一尊酒行二首
   作者: 李白
   內容:
君起舞，日西夕，當年意氣不肯傾，白髮如絲歎何益。
------------------------------

38. 雜曲歌辭：緩歌行
   作者: 李頎
   內容:
早知今日讀書是，悔作從來任俠非。
------------------------------

39. 雜曲歌辭：結客少年場行
   作者: 虞世南
   內容:
韓魏多奇節，倜儻遺名利。共矜然諾心，各負縱橫志。
結友一言重，相思千里至。綠沈明月弦，金絡浮雲轡。
吹簫入吳市，擊築游燕肆。尋源博望侯，結客遠相求。
少年重一顧，長驅背隴頭。焰焰霜戈動，耿耿劍虹浮。
天山冬夏雪，交河南北流。雲起龍沙暗，木落雁行秋。
輕生殉知己，非是為身謀。
------------------------------

40. 雜曲歌辭：結客少年場行
   作者: 虞羽客
   內容:
幽並俠少年，金絡控連錢。竊符方救趙，擊築正懷燕。
輕生辭鳳闕，揮袂上祁連。陸離橫寶劍，出沒驚徂旃。
蒙輪恒顧敵，超乘忽爭先。摧枯逾百戰，拓地遠三千。
骨都魂已散，樓蘭首複傳。龍城含曉霧，瀚海隔遙天。
歌吹金微返，振旅玉門旋。烽火今已息，非複照甘泉。
------------------------------

41. 雜曲歌辭：結客少年場行
   作者: 盧照鄰
   內容:
長安重遊俠，洛陽富才雄。玉劍浮雲騎，金鞍明月弓。
鬥雞過渭北，走馬向關東。孫賓遙見待，郭解暗相通。
不受千金爵，誰論萬里功。將軍下天上，虜騎入雲中。
烽火夜似月，兵氣曉成虹。橫行徇知己，負羽遠從戎。
龍旌昏朔霧，鳥陣卷寒風。追奔瀚海咽，戰罷陰山空。
歸來謝天子，何如馬上翁。
------------------------------

42. 雜曲歌辭：結客少年場行
   作者: 李白
   內容:
紫燕黃金瞳，啾啾搖綠鬃。平明相馳逐，結客洛門東。
少年學劍術，淩轢白猿公。珠袍曳錦帶，匕首插吳鴻。
由來萬夫勇，挾此生雄風。托交從劇孟，買醉入新豐。
笑盡一杯酒，殺人都市中。羞道易水寒，從令日貫虹。
燕丹事不立，虛沒秦帝宮。舞陽死灰人，安可與成功。
------------------------------

43. 雜曲歌辭：結客少年場行
   作者: 沈彬
   內容:
重義輕生一劍知，白虹貫日報仇歸。
片心惆悵清平世，酒市無人問布衣。
------------------------------

44. 雜曲歌辭：少年子
   作者: 李百藥
   內容:
少年飛翠蓋，上路動金鑣。始酌文君酒，新吹弄玉簫。
少年不歡樂，何以盡芳朝。千金笑裏面，一搦抱中腰。
掛冠豈憚宿，迎拜不勝嬌。寄語少年子，無辭歸路遙。
------------------------------

45. 雜曲歌辭：少年子
   作者: 李白
   內容:
青雲少年子，挾彈章台左。鞍馬四邊開，突如流星過。
金丸落飛鳥，夜入瓊樓臥。夷齊是何人，獨守西山餓。
------------------------------

46. 雜曲歌辭：少年樂
   作者: 李賀
   內容:
陸郎倚醉牽羅袂，奪得寶釵金翡翠。
------------------------------

47. 雜曲歌辭：少年樂
   作者: 張祜
   內容:
二十便封侯，名居第一流。綠鬟深小院，清管下高樓。
醉把金船擲，閑敲玉鐙遊。帶盤紅鼴鼠，袍砑紫犀牛。
錦袋歸調箭，羅鞋起撥球。眼前長貴盛，那信世間愁。
------------------------------

48. 雜曲歌辭：少年行三首
   作者: 李白
   內容:
擊築飲美酒，劍歌易水湄。經過燕太子，結托並州兒。
少年負壯氣，奮烈自有時。因聲魯句踐，爭情勿相欺。
五陵年少金市東，銀鞍白馬度春風。
落花踏盡遊何處，笑入胡姬酒肆中。
君不見淮南少年游俠客，白日球獵夜擁擲。
------------------------------

49. 雜曲歌辭：少年行四首
   作者: 王維
   內容:
新豐美酒鬥十千，咸陽遊俠多少年。
相逢意氣為君飲，系馬高樓垂柳邊。
漢家君臣歡宴終，高議雲台論戰功。
天子臨軒賜侯印，將軍佩出明光宮。
出身仕漢羽林郎，初隨驃騎戰漁陽。
孰知不向邊庭苦，縱死猶聞俠骨香。
一身能臂兩雕弧，虜騎千群只似無。
偏坐金鞍調白羽，紛紛射殺五單于。
------------------------------

50. 雜曲歌辭：少年行二首
   作者: 王昌齡
   內容:
西陵俠年少，送客過長亭。青槐夾兩路，白馬如流星。
聞道羽書急，單于寇井陘。氣高輕赴難，誰顧燕山銘。
走馬還相尋，西樓下夕陰。結交期一劍，留意贈千金。
高閣歌聲遠，重關柳色深。夜閑須盡醉，莫負百年心。
------------------------------

51. 雜曲歌辭：少年行
   作者: 張籍
   內容:
不為六郡良家子，百戰始取邊城功。
------------------------------

52. 雜曲歌辭：少年行三首
   作者: 李嶷
   內容:
十八羽林郎，戎衣事漢王。臂鷹金殿側，挾彈玉輿旁。
馳道春風起，陪游出建章。
侍獵長楊下，承恩更射飛。塵生馬影滅，箭落雁行稀。
薄暮歸隨仗，聯翩入瑣闈。
玉劍膝邊橫，金杯馬上傾。朝遊茂陵道，暮宿鳳凰城。
豪吏多猜忌，無勞問姓名。
------------------------------

53. 雜曲歌辭：少年行
   作者: 劉長卿
   內容:
射飛誇侍獵，行樂愛聯鑣。薦枕青娥豔，鳴鞭白馬驕。
曲房珠翠合，深巷管弦調。日晚春風裏，衣香滿路飄。
------------------------------

54. 雜曲歌辭：少年行四首
   作者: 令狐楚
   內容:
少小邊州慣放狂，驏騎蕃馬射黃羊。
如今年事無筋力，猶倚營門數雁行。
家本清河住五城，須憑弓箭得功名。
等閒飛鞚秋原上，獨向寒雲試射聲。
弓背霞明劍照霜，秋風走馬出咸陽。
未收天子河湟地，不擬回頭望故鄉。
霜滿中庭月過樓，金尊玉柱對清秋。
當年稱意須為樂，不到天明未肯休。
------------------------------

55. 雜曲歌辭：少年行二首
   作者: 杜牧
   內容:
官為駿馬監，職帥羽林兒。兩綬藏不見，落花何處期。
獵敲白玉鐙，怒袖紫金錘。田竇長留醉，蘇辛曲護岐。
豪持出塞節，笑別遠山眉。捷報雲台賀，公卿拜夀卮。
連環羈玉聲光碎，綠錦蔽泥虯卷高。
春風細雨走馬去，珠落璀璀白罽袍。
------------------------------

56. 雜曲歌辭：少年行三首
   作者: 杜甫
   內容:
莫笑田家老瓦盆，自從盛酒長兒孫。
傾銀注瓦驚人眼，共醉終同臥竹根。
巢燕養雛渾去盡，紅花結子已無多。
黃衫年少來宜數，不見堂前東逝波。
馬上誰家白麵郎，臨階下馬坐人床。
不通姓字粗豪甚，指點銀瓶索酒嘗。
------------------------------

57. 雜曲歌辭：少年行
   作者: 張祜
   內容:
少年足風情，垂鞭賣眼行。帶金師子小，裘錦騏驎獰。
選匠裝金鐙，推錢買鈿箏。李陵雖效死，時論得虛名。
------------------------------

58. 雜曲歌辭：少年行
   作者: 韓翃
   內容:
千點斕斒噴玉驄，青絲結尾繡纏鬃。鳴鞭晚出章台路，葉葉春依楊柳風。
------------------------------

59. 雜曲歌辭：少年行
   作者: 施肩吾
   內容:
醉騎白馬走空衢，惡少皆稱電不如。
五鳳街頭閑勒轡，半垂衫袖揖金吾。
------------------------------

60. 雜曲歌辭：少年行三首
   作者: 貫休
   內容:
錦衣鮮華手擎鶻，閑行氣貌多輕忽。
稼穡艱難總不知，五帝三皇是何物。
自拳五色球，迸入他人宅。卻捉蒼頭奴，玉鞭打一百。
面白如削玉，倡狂曲江曲。馬上黃金鞍，適來新賭得。
------------------------------

61. 雜曲歌辭：少年行
   作者: 韋莊
   內容:
五陵豪客多，買酒黃金賤。醉下酒家樓，美人雙翠幰。
揮劍邯鄲市，走馬梁王苑。樂事殊未央，年華已雲晚。
------------------------------

62. 雜曲歌辭：漢宮少年行
   作者: 李益
   內容:
君不見上宮警夜營八屯，冬冬街鼓朝朱軒。
------------------------------

63. 雜曲歌辭：長樂少年行
   作者: 崔國輔
   內容:
遺卻珊瑚鞭，白馬驕不行。章台折楊柳，春草路旁情。
------------------------------

64. 雜曲歌辭：長安少年行十首
   作者: 李廓
   內容:
金紫少年郎，繞街鞍馬光。身從左中尉，官屬右春坊。
剗戴揚州帽，重熏異國香。垂鞭踏青草，來去杏園芳。
追逐輕薄伴，閒遊不著緋。長攏出獵馬，數換打球衣。
曉日尋花去，春風帶酒歸。青樓無晝夜，歌舞歇時稀。
日高春睡足，帖馬賞年華。倒插銀魚袋，行隨金犢車。
還攜新市酒，遠醉曲江花。幾度歸侵黑，金吾送到家。
好勝耽長行，天明燭滿樓。留人看獨腳，賭馬換偏頭。
樂奏曾無歇，杯巡不暫休。時時遙冷笑，怪客有春愁。
遨遊攜豔妓，裝束似男兒。杯酒逢花住，笙歌簇馬吹。
鶯聲催曲急，春色訝歸遲。不以聞街鼓，華筵待月移。
賞春惟逐勝，大宅可曾歸。不樂還逃席，多狂慣衩衣。
歌人踏月起，語燕捲簾飛。好婦惟相妒，倡樓不醉稀。
戟門連日閉，苦飲惜殘春。開瑣通新客，教姬屈醉人。
請歌牽白馬，自舞踏紅茵。時輩皆相許，平生不負身。
新年高殿上，始見有光輝。玉雁排方帶，金鵝立仗衣。
酒深和碗賜，馬疾打珂飛。朝下人爭看，香街意氣歸。
遊市慵騎馬，隨姬入坐車。樓邊聽歌吹，簾外市釵花。
樂眼從人鬧，歸心畏日斜。蒼頭來去報，飲伴到倡家。
小婦教鸚鵡，頭邊喚醉醒。犬嬌眠玉簟，鷹掣撼金鈴。
碧地攢花障，紅泥待客亭。雖然長按曲，不飲不曾聽。
------------------------------

65. 雜曲歌辭：長安少年行
   作者: 皎然
   內容:
翠樓春酒蝦蟆陵，長安少年皆共矜。
紛紛半醉綠槐道，蹀躞花驄驕不勝。
------------------------------

66. 雜曲歌辭：邯鄲少年行
   作者: 高適
   內容:
且與少年飲美酒，往來射獵西山頭。
------------------------------

67. 雜曲歌辭：邯鄲少年行
   作者: 鄭錫
   內容:
霞鞍金口騮，豹袖紫貂裘。家住叢台下，門前漳水流。
喚人呈楚舞，借客試吳鉤。見說秦兵至，甘心赴國仇。
------------------------------

